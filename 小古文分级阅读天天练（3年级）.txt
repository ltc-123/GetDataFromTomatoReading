黄帝擒蚩尤
蚩尤作兵，伐黄帝。黄帝乃令应龙攻之冀州之野。应龙蓄水，蚩尤请风伯、雨师，纵大风雨。黄帝乃下天女曰魃，雨止，遂杀蚩尤。（选自《山海经·大荒北经》）
神农尝百草
民有疾，未知药石，炎帝始草木之滋，察其寒、温、平、热之性，辨其君、臣、佐、使之义，尝一日而遇七十毒，神而化之，遂作文书上，以疗民疾，而医道自此始矣。（选自《神农本草经》）
钻木取火
燧明国不识四时昼夜，国有火树名燧木，屈盘万顷。后世有圣人，游日月之外，至于其国，息此树下。有鸟若鸮，以口啄树，粲然火出。圣人感焉，因取小枝钻火，号燧人氏。（选自《太平御览·火部二》，有改动）
仓颉
造字
昔者仓颉作书，而天雨粟，鬼夜哭。颉有四目，仰观天象。因俪鸟龟之迹，遂定书字之形。造化不能藏其秘，故天雨粟；灵怪不能遁其形，故鬼夜哭。（综合《淮南子》《历代名画记》）
螳臂当
车
齐庄公出猎，有一虫举足将搏其轮。问其御曰：“此何虫也？”对曰：“此所谓螳螂者也。其为虫也，知进不知却，不量力而轻敌。”庄公曰：“此为人而必为天下勇武矣！”回车而避之。而勇士归之。（选自《韩诗外传》）
疑邻盗斧
人有亡斧者，意其邻之子。视其行步，窃斧也；颜色，窃斧也；言语，窃斧也；动作态度，无为而不窃斧也。俄而抇其谷而得其斧。他日，复见其邻之子，动作态度无似窃斧者。（选自《列子·说符》，有改动）
揠
苗助长
宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也。非徒无益，而又害之。（选自《孟子·公孙丑上》）
刻舟求
剑
楚人有涉江者，其剑自舟中坠于水，遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎？（选自《吕氏春秋·察今》）
齐人攫
金
昔齐人有欲金者，清旦衣冠而之市。适鬻金者之所，因攫其金而去。吏捕得之，问曰：“人皆在焉，子攫人之金何？”对曰：“取金之时，不见人，徒见金。”（选自《列子·说符》）
阮裕焚车
阮光禄在剡，曾有好车，借者无不皆给。有人葬母，意欲借而不敢言。阮后闻之，叹曰：“吾有车而使人不敢借，何以车为？”遂焚之。（选自《世说新语》）
顾荣施炙
顾荣在洛阳，尝应人请，觉行炙人有欲炙之色，因辍己施焉④，同坐嗤之。荣曰：“岂有终日执之而不知其味者乎？”
后遭乱渡江，每经危急，常有一人左右己，问其所以，乃受炙人也。（选自《世说新语·德行第一》）
陶侃惜谷
陶侃尝出游，见人持一把未熟稻，侃问：“用此何为？”人云：“行道所见，聊取之耳。”侃大怒诘曰：“汝既不田，而戏贼人稻！”执而鞭之。是以百姓勤于农植，家给人足。（选自《晋书·陶侃传》）
何岳还金
秀才何岳，号畏斋。曾夜行拾得银贰百余两，不敢与家人言之，恐劝令留金也。次早携至拾银处，见一人寻至，问其银数与封识皆合，遂以还之。其人欲分数金为谢，畏斋曰：“拾金而人不知，皆我物也，何利此数金乎？”其人感谢而去。（选自《金陵琐事》）
魏文侯
期猎
魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉？”乃往，身自罢之。魏于是乎始强。（选自《战国策》）
性刚
有父子俱性刚，不肯让人者。一日，父留客饮，遣子入城市肉。子取肉回，将出城门，值一人对面而来，各不相让，遂挺立良久。父寻至见之，谓子曰：“汝姑持肉回陪客饭，待我与他对立在此！”（选自《广笑府》）
性缓
一人性缓，冬日共人围炉，见人裳尾为火所烧，乃曰：“有一事见之已久，欲言恐君性急，不言又恐伤君。然言是耶？不言是耶？”人问何事，曰：“火烧君裳。”其人遽收衣而怒曰：“何不早言？”曰：“我道君性急，果然。”（选自《明清笑话集》）
兄弟争雁
昔人有睹雁翔者，将援弓射之，曰：“获则烹。”其弟争曰：“舒雁烹宜，翔雁燔宜。”竞斗而讼于社伯。社伯请剖雁，烹燔半焉。已而索雁，则凌空远矣。（选自《应谐录》）
知母贝母
人有初开药肆者，一日他出，令其子守铺。遇客买牛膝并鸡爪黄连，子愚不识药，遍索笥中无所有，乃割己耕牛一足，斫二鸡脚售之。父归问卖何药，询知前事，大笑发叹曰：“客若要知母贝母时，岂不连汝母亲也抬去了？”（选自《广笑府》）
杨震暮夜
却
金
杨震四迁荆州刺史、东莱太守。当之郡，道经昌邑，故所举荆州茂才王密为昌邑令。谒见，至夜怀金十斤以遗震。震曰：“故人知君，君不知故人，何也？”密曰：“暮夜无知者。”震曰：“天知，神知，我知，子知。何谓无知！”密愧而出。（选自《后汉书·杨震传》）
子罕
弗受
玉
宋人或得玉，献诸子罕。子罕弗受。献玉者曰：“以示玉人，玉人以为宝也，故敢献之。”子罕曰：“我以不贪为宝，尔以玉为宝，若以与我，皆丧宝也，不若人有其宝。”（选自《左传·襄公十五年》）
王荆公
拒参
王荆公病喘，药用紫团山人参，不可得。时薛师政自河东还，适有之，赠公数两，不受。人有劝公曰：“公之疾非此药不可治，疾可忧，药不足辞。”公曰：“平生无紫团参，亦活到今日。”竟不受。（选自《梦溪笔谈》）
海瑞清廉
都御史刚峰海公，卒于官舍。同乡宦南京者，惟户部苏民怀一人。苏检点其宦囊，竹笼中俸金八两，葛布一端，旧衣数件而已。如此都御史，那⑤可多得！王司寇凤洲评之云：“不怕死，不爱钱，不立党。”此九字断尽海公生平，即千万言谀之，能加于此评乎？（选自《金陵琐事》）
用心不倦
贞观三年，太宗谓司空裴寂曰：“比有上书奏事，条数甚多，朕总粘之屋壁，出入观省。所以孜孜不倦者，欲尽臣下之情。每一思政理，或三更方寝。亦望公辈用心不倦，以副朕怀也。”（选自《贞观政要》）
苏秦
刺股
苏秦乃洛阳人，学纵横之术，游说秦王，书十上而不为用，资用匮乏，潦倒而归。至家，妻不下纴，嫂不为炊，父母不以为子。苏秦乃叹曰：“此皆秦之罪也！”乃发愤读书，曰：“安有说人主而不得者乎？”读书欲睡，引锥自刺其股，血流至足。（选自《战国策·秦策一》）
大树将军
（冯）异为人谦退不伐，行与诸将相逢，辄引车避道。进止皆有表识，军中号为整齐。每至止舍，诸将并坐论功，异常独屏树下，军中号曰“大树将军”。及破邯郸，乃更部分诸将，各有配隶。军中皆言愿属大树将军，光武以此多之。（选自《后汉书·冯异传》）
粟粥荠菜
宋，范仲淹，少与友人在长白山僧舍修学，惟煮粟米二升作粥，一器盛之，经宿遂凝，刀割为四块。早晚取二块，断荠菜十数茎于盂，暖而啖之。如此者三年，后登进士，为兵部尚书，谥文正公。（选自《东轩笔录》）
少年王献之
献之字子敬，少有盛名，而高迈不羁。七八岁时学书，羲之密从后掣其笔，不得，叹曰：“此儿后当复有大名！”尝书壁为方丈大字，羲之甚以为能，观者数百人。
夜卧斋中，而有偷人入其室，盗物都尽。献之徐曰：“偷儿，青毡我家旧物，可特置之。”群偷惊走。（选自《晋书》）
李贺
作诗
每旦日出，骑弱马，从小奚奴，背古锦囊，遇所得，书投囊中。及暮归，太夫人使婢⑤受囊，出之，见所书多，辄曰：“是儿要呕出心始已耳！”（选自《樊南文集》）
欧阳询
观古碑
欧阳询尝行，见古碑，晋索靖所书。驻马观之，良久而去。数百步复反，下马伫立，及疲，乃布裘坐观，因宿其旁，三日方去。（选自《书林纪事》）
承宫拾薪求学
汉之承宫，少孤，年八岁，为人牧豕。乡里徐子盛者，以《春秋经》授数百人。宫过息庐下，乐其业，因就听经，遂请留门下。为诸生拾薪，执苦数年，勤学不倦。（选自《后汉书·承宫传》）
目不窥
园
董仲舒，广川人也。少治《春秋》，孝景时为博士。下帷讲诵，弟子传以久次相授业，或莫见其面。盖三年不窥园，其精如此。进退容止，非礼不行，学士皆师尊之。（选自《汉书·董仲舒传》）
手不释卷
上雅好诗书文籍，虽在军旅，手不释卷。每每定省，从容常言：“人少好学则思专，长则善忘。长大而能勤学者，唯吾与袁伯业耳。”余是以少诵诗、论，及长而备历五经、四部，《史》《汉》、诸子百家之言，靡不毕览。（选自《典论·自叙》）
囊萤
夜读
晋之车胤，家贫，不常得油。然日则耕作，无以夜读。遇夏月，乃以练为囊，盛数十萤火以照书，以夜继日，勤学不倦。年长，博学多通，时人誉之。（据《晋书》改写）
君子与小人
子曰：“君子坦荡荡，小人长戚戚。”
子曰：“君子求诸己，小人求诸人。”
子曰：“君子泰而不骄，小人骄而不泰。”
子曰：“君子和而不同，小人同而不和。”
子曰：“君子成人之美，不成人之恶，小人反是。”（选自《论语》）
立志与意志
子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”
子曰：“三军可夺帅也，匹夫不可夺志也。”
子曰：“岁寒，然后知松柏之后凋也。”（选自《论语》）
大学
之道
大学之道，在明明德，在亲民，在止于至善。知止而后有定，定而后能静，静而后能安，安而后能虑，虑而后能得。物有本末，事有终始。知所先后，则近道矣。（选自《大学》）
仁
者爱人
孟子曰：“君子所以异于人者，以其存心也。君子以仁存心，以礼存心。仁者爱人，有礼者敬人。爱人者，人恒爱之；敬人者，人恒敬之。”（选自《孟子·离娄下》）
天将降大任
故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。（选自《孟子·告子下》）
乐羊子妻
羊子尝行路，得遗金一饼，还以与妻。妻曰：“妾闻志士不饮盗泉之水，廉者不受嗟来之食，况拾遗求利，以污其行乎！”羊子大惭，乃捐金于野，而远寻师学。（选自《后汉书》）
子路
负米
周仲由，字子路，孔子弟子。家贫，尝食藜藿之食，为亲负米百里之外。亲殁，南游于楚，从车百乘，积粟万钟，累裀而坐，列鼎而食。乃叹曰：“虽欲食藜藿之食，为亲负米，不可得也。”（选自《二十四孝》）
赵孝争死
汉赵孝，字常平，与其弟礼相友爱。岁饥，贼据宜秋山，掠礼，将食之。孝奔贼所，曰：“礼病且瘠，不堪食，我体肥，愿代之。”礼不允，曰：“我为将军所获，死亦命也，汝何辜？”兄弟相抱大哭，贼被感动，并释之。（选自《二十四悌》）
鹿乳奉亲
周郯子，性至孝。父母年老，俱患双眼，思食鹿乳。郯子乃衣鹿皮，去深山，入鹿群之中，取鹿乳供亲。猎者见而欲射之。郯子具以情告，乃免。诗曰：亲老思鹿乳，身挂褐毛皮。若不高声语，山中带箭归。（选自《全相二十四孝诗选》）
以袜实米
闽县林琴南孝廉纾六七岁时，从师读。师贫甚，炊不得米。林知之，亟归，以袜实米，满之，负以致师。师怒，谓其窃，却弗受。林归以告母，母笑曰：“若心固善，然此岂束脩之礼？”即呼备，赍米一石致之塾，师乃受。（选自《清稗类钞》）
王彦章死节
唐兵攻兖州，末帝召彦章，使率五百骑守捉东路，彦章以兵少战败，被擒。彦章武人不知书，常为俚语谓人曰：“豹死留皮，人死留名。”庄宗爱其骁勇，欲全活之。彦章谢曰：“臣与陛下血战十余年，今兵败力穷，不死何待？且臣受梁恩，非死不能报，岂有朝事梁而暮事晋，生何面目见天下之人乎！”遂见杀，年六十一。（选自《新五代史·死节传》）
徐有功秉公执法
皇甫文备，武后时酷吏也，与徐大理论狱，诬徐党逆人，奏成其罪。武后特出之。无何，文备为人所告，有功讯之在宽。或曰：“彼曩时将陷公于死，今公反欲出之，何也？”徐曰：“汝所言者，私忿也；我所守者，公法也。安可以私害公？”（选自《隋唐嘉话》）
刘毅直言
三年春，帝亲祀南郊，礼毕，喟然问司隶校尉刘毅曰：“朕可方汉之何帝？”对曰：“桓、灵。”帝曰：“何至于此？”对曰：“桓、灵卖官，钱入官库；陛下卖官，钱入私门。以此言之，殆不如桓、灵也。”帝笑曰：“桓、灵之世，不闻此言；今朕有直臣，固为胜之。”（选自《资治通鉴》，有改动）
阎罗
包老
拯立朝刚毅，贵戚宦官为之敛手，闻者皆惮之。京师为之语曰：“关节不到，有阎罗包老。”旧制，凡讼诉不得径造庭下。拯开正门，使得至前陈曲直，吏不敢欺。中官势族筑园榭，侵惠民河，以故河塞不通，适京师大水，拯乃悉毁去。（选自《宋史·包拯传》，有改动）
